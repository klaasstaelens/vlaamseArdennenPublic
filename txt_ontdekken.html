<p>Er is veel te beleven en te ontdekken in de Vlaamse Ardennen! Wij geven je graag ons lijstje mee met 5 MUST DO's in Vlaanderens Mooiste Landschap.</p>
<h1>ONTDEK DE WIELERGESCHIEDENIS</h1>
<h2>RONDE VAN VLAANDERENSTRAAT</h2>
<p>De enige echte wielerboulevard. In Kwaremont is de Ronde van Vlaanderenstraat getransformeerd tot een waardig museum! Je ziet er onder andere een eregalerij met levensgrote portretten van mythische wielerhelden en het monument van Karel Van Wijnendaele.</p>
<h2>CENTRUM RONDE VAN VLAANDEREN</h2>
<p>Dit centrum ademt de Vlaamse oerklassieker. Naast een permanente tentoonstelling (bereid je voor op heel wat nostalgische gevoelens!), kan je ook écht de Ronde beleven via allerlei interactieve en multimediale toepassingen. Een kinderparcours laat ook de kleinsten al spelenderwijs de geheimen van de Ronde ontdekken. De brasserie is het start- en eindpunt van je eigen Ronde.</p>
<h1>WANDELEN DOOR HET KLUISBOS</h1>
<h2>KLUISBOS</h2>
<p>Met zijn 300 hectare is het Kluisbos het grootste bos van de Vlaamse Ardennen. Naast het sport- en recreatiedomein Kluisbos, bevat de gigantische oppervlakte ook de speelzone Bosuil en uiteraard heel wat horecazaken. Het bos ligt pal aan de taalgrens en is gelegen op de 141 meter hoge top van de Kluisberg.</p>
<h2>WANDELTIP: KIES UIT 850KM WANDELPADEN</h2>
<p>De Vlaamse Ardennen, ofwel het Wandelwalhalla, is dé ideale uitvalsbasis voor elke wandelaar. De Vlaamse Ardennen tellen maar liefst 850 kilometer aaneengesloten wandelpaden die deel uitmaken van het knooppuntennetwerk. Een heus wandelparadijs dus.</p>
<p>Hoe begin je nu aan een route? Er bestaan drie wandelnetwerkkaarten (Getuigenheuvels, Zwalmvallei en Bronbossen) om je op weg te helpen. Het knooppuntensysteem maakt ze gebruiksvriendelijk. Wil je te weten komen waar de lekkerste stops zijn of op zoek naar leuke weetjes? Dan kan inspiratiegids Koplopen niet ontbreken tijdens je verblijf in de Vlaamse Ardennen. Graag een kant-en-klare route? Klik dan hieronder om gratis wandellussen te downloaden.</p>
<p>Download gratis wandellussen</p>

<h1>FIETSEN LANGS DE GAVERS</h1>
<h2>PROVINCIAAL DOMEIN DE GAVERS</h2>
<p>Ontspannen of je energie kwijtspelen op één van de vele mogelijke sportmogelijkheden op het domein, het kan allemaal! De Gavers bestaat uit een grote vijver, een groene omgeving waar je naar hartenlust kan wandelen of fietsen en een overdekt zwemcomplex. Je kan ook blijven logeren in De Gavers, of het nu op de camping is, de jeugdherberg of een trekkershut!</p>
<h2>FIETSTIP: BIJ DE BRONROUTE</h2>
<p>We geven je graag een leuke fietsroute mee met begin en eindpunt in het Provinciaal Domein De Gavers. Op deze  31 kilometer lange tocht bol je op eigen tempo langs de oevers van de Dender tussen Ninove en Geraardsbergen.</p>

<h1>VERKEN DE STAD RONSE</h1>
<h2>DE PASSAGE</h2>
<p>Hou je van lekker eten en drinken in een uniek kader? Ga dan zeker langs bij De Passage in Ronse. De oude Sint-Martinuskerk werd opgelapt en is nu de ontmoetingsplaats voor foodies. </p>
<h2>SINT-HERMESCRYPTE</h2>
<p>Hét archeologisch pronkstuk van Ronse! De Romaanse crypte in de Sint-Hermeskerk stelt nooit teleur. Een tijdje terug in de tijd was dit een druk bezocht bedevaartsoord, nu een toeristische trekpleister. Ook voor kinderen toegankelijk dankzij het Creepy Cryptespel: een leuk en interactief opdrachtenboekje voor kids van 7 tot 10 jaar.</p>

<h2>MUZIEKBOS</h2>
<p>In het Muziekbos in Ronse hoor je de ruisende melodie van de bladeren die ritselen in de wind. In de groene oase van het Muziekbos zijn er heel wat ontspanningsmogelijkheden. Naast een speelzone voor de kinderen is er ook een bivakzone voor de avonturiers onder ons!</p>

<h1>BEZOEK BROUWERIJ ROMAN</h1>
<p>Een rondleiding in de oudste familiebrouwerij van België sluit ons lijstje met must do's in de Vlaamse Ardennen af. De huidige brouwers, Ludo en Carlo, zijn al de viertiende generatie. Ontdek het verhaal, het brouwproces en de passie voor bier tijdens een gegidste rondleiding. Deze eindigt in schoonheid met een degustatie en geschenkset.</p>
<p>Opgelet: de brouwerij is niet toegankelijk voor rolstoelgebruikers of mensen die moeilijk te been zijn wegens de vele trappen.</p>